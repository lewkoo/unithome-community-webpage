---
title: "Опалення"
summary: Загальна інформація про опалення в будинку А07
date: 2024-12-16
series: ["Опалення"]
weight: 1
aliases: ["/kte-heat"]
tags: ["Опалення", "КТЕ", "Тепло", "Лічильник", "Зима"]
author: ["Назар Гнатів"]
cover:
  image: images/kte/KTE_Emblem.png
  width: 300
  height: 300
  hiddenInList: false
  hiddenInSingle: true
---

## **Загальна інформація про опалення**

Будинок А07 підключений до міської системи опалення, постачальником послуги з постачання теплової енергії є компанія Київтеплоенерго.

З вересня 2024 року будинок А07 був переведений на прямі договори з Київтеплоенерго.

Квитанції за спожите тепло мешканці отримують від Київтеплоенерго. Керуюча компанія не бере участі у фінансових розрахунках за опалення.

Паспорти на лічильники опалення разом з початковими квитанціями  власники приміщень можуть забрати у адміністратора в холі секції 701 з 08:00 по 20:00 щоденно під підпис.

У випадку покупки квартири, не забудьте отримати ці документи від попереднього власника квартири.

Паспорт на лічильник виглядає так:
![Паспорт на лічильник](images/kte/KTE1.jpeg)

Ось вигляд лічильника:
![Вигляд лічильника](images/kte/KTE2.jpg)
Доступ до технічних шаф, де знаходяться лічильники, обмежений. За необхідності, його можна отримати, звернувшись до диспетчера будинку за номером +380672990180.

Квитанція виглядає так:
![Квитанція](images/kte/KTE3.jpeg)

У квитанції вас може зацікавити номер о/р (код з 11 цифр) для отримання рахунків на цифрових платформах.

[https://kte.kmda.gov.ua/my-cabinet/](https://kte.kmda.gov.ua/my-cabinet/)
![Картинка4](images/kte/KTE4.png)

## **Передача показників**

Тепловий лічильник вимірює, обчислює та фіксує показник споживання теплової енергії (у ГКал). 

Лічильники обладнані системою автоматичної передачі показників. 

На середину грудня 2024 року Київтеплоенерго ще не налаштувало дистанційне отримання даних з лічильників. Це буде налаштовано в майбутньому.

## Тариф на опалення

У грудні 2024 року вартість 1 ГКал складає 1654 грн 41 коп.

Крім цього, в платіжці зазначається Плата за абонентське обслуговування ТЕ (Внески за обслуговування ВКО).
Внески за обслуговування вузлів комерційного обліку — регулярні платежі, визначені окремо для кожної будівлі, що враховують витрати операторів зовнішніх інженерних мереж, пов'язані із обслуговуванням вузлів комерційного обліку.

У листопаді 2024 року розмір внеску становить 39 грн 89 коп.

Абонентське обслуговування — це платіж, розрахунок якого визначений Постановою Кабінету міністрів України і нараховується в рамках виконання послуг з постачання теплової енергії. Нараховується він упродовж року для всіх будинків, до яких подаються вищезазначені послуги, на один особовий рахунок, незалежно від площі житлового приміщення і кількості осіб, які в ньому зареєстровані.

## **Опалення місць загального користування**

  
Нарахування за опалення місць загального користування (надалі МЗК) робить Київтеплоенерго. Параметри для розрахунку, як от дані про опалювальну площу МЗК та кожної квартири, передані керуючою компанією в Київтеплоенерго. 

Опалення МЗК розподіляється пропорційно до площ квартир.

У розрахунках Київтеплоенерго повинні опиратись на Наказ № 315 від 22.11.2018, “Про затвердження Методики розподілу між споживачами обсягів спожитих у будівлі комунальних послуг”:

Розділ IV пункт 12: Обсяг теплової енергії, витрачений на загальнобудинкові потреби опалення будівлі/будинку, розподіляється між усіма власниками (співвласниками) приміщень будівлі/будинку (включаючи приміщення з індивідуальним опаленням та окремі приміщення з транзитними мережами опалення) пропорційно до загальних/опалюваних площ/об’ємів їх житлових/нежитлових приміщень.

## **Повірка лічильника**

Здійснення повірки лічильника тепла є обовʼязком власників приміщень.  Період повірки — 4 роки. Повірка відраховується з дати продажу, яка зазначена в паспорті лічильника.

Більшість лічильників придбані забудовником в 2020-2021 роках на етапі будівництва згідно з планом виконання монтажних робіт. То ж, в 2025 році більшості співвласників треба буде здійснити повірку лічильників тепла.

Вартість повірки у вересні 2024 року становила 2100грн. В цю вартість входило: вартість повірки + заміна батарейки + 20% ПДВ.

Батарейка розрахована на термін до 6 років. Якщо її не замінити під час повірки, лічильник може вимкнутись через 1-2 роки після повірки, що вимагатиме повторної повірки з заміною батарейки.